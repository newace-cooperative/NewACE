# New ACE - energie uit de toekomst

[Inhoud](#inhoud)

## New balls, please
Iedereen heeft het over de energietransitie. Een wolk van creativiteit. Kansen. Innovatie. New ACE is geen transitiemuziek. New ACE is de toekomst.
- De transitie is een complex verhaal, de toekomst is een simpel statement. 
- De transitie kent de centrales, de toekomst is decentraal. 
- De transitie kent salderen, de toekomst alleen het net.
- De transitie zoekt toepassingen voor leidingen, in de toekomst neemt de kabel de leiding. 
- De transitie kent rotte appels, de toekomst is peer to peer.

### Wat doen we niet?
- Onderling energie verhandelen
- Apparaten "slim" aansturen
- Handig inspelen op specifieke wet- en regelgeving
- Losse adressen zelfvoorzienend maken
- Aandelen uitgeven
- Klanten werven
- Industriële verbruikers bedienen

### Wat doen we wel?
- Schone energie produceren en delen
- Onderling de kosten verrekenen naar rato van verbruik
- Installaties "achter de meter" koppelen via het openbare net
- Opslag installeren als buffer tussen productie en verbruik
- Generiek toepasbaar zijn door het simpel te houden
- Een vergoeding betalen voor ingelegd kapitaal
- Huishoudens autonoom organiseren

## Inhoud
[New ACE - energie uit de toekomst](#new-ace---energie-uit-de-toekomst)
- [New balls, please](#new-balls-please)
  - [Wat doen we niet?](#wat-doen-we-niet)
  - [Wat doen we wel?](#wat-doen-we-wel)
- [New ACE - Opslag as a Service](#new-ace---opslag-as-a-service)
  - [New ACE - de winnende opslag](#new-ace---de-winnende-opslag)
  - [Communicerende vaten](#communicerende-vaten)
  - [New ACE - de service is alles](#new-ace---de-service-is-alles)
  - [Peer to peer](#peer-to-peer)
  - [Waardemaximalisatie](#waardemaximalisatie)
- [De financiële paragraaf](#de-financiële-paragraaf)
  - [Eigen inleg](#eigen-inleg)
  - [Rekenen](#rekenen)
- [The ball was in!](#the-ball-was-in)
- [Waarom New ACE?](#waarom-new-ace)
  - [Duurzaam duurzaam](#duurzaam-duurzaam)
- [Hulp is welkom!](#hulp-is-welkom)
  - [Contact](#contact)

## New ACE - Opslag as a Service
New ACE is Autonome Coöperatieve Energie. De basisgedachte is deze:
- Energie wordt duurzaam opgewekt en lokaal opgeslagen
- We zijn onderling allemaal verbonden met die opslag
- We hebben er geen omkijken naar
- We doen het samen allemaal zelf
- Er hoeft niemand rijk van te worden

New ACE is een coöperatieve energieleverancier met de aangesloten huishoudens als deelnemers. De energie komt van gecombineerde opwek- en opslaginstallaties bij deelnemers thuis, die door de coöperatie worden beheerd. Onderdak bieden aan zo'n installatie is optioneel; zonder installatie kan je ook gewoon meedoen.

Je voordeel bij een installatie bij jou thuis is dat je geen energiebelasting en BTW hoeft te betalen over de stroom die je er zelf uit gebruikt - en die belasting vormt normaal zo'n 70% van de kilowattuurprijs. De installatie wordt beheerd door de coöperatie; je hebt er geen omkijken naar. Als je met een bestaande installatie mee wilt doen, kan de coöperatie die van je overnemen. De stroom die je zelf niet gebruikt wordt verdeeld over andere deelnemers. En op sommige momenten zal het ook andersom lopen: als jij stroom afneemt die in een installatie bij iemand anders thuis is opgewekt.

Alle deelnemers brengen elke maand met elkaar de totale kosten op, verrekend naar rato van de verbruikte kilowatturen per huishouden (alleen over de stroom die van buiten via de meter jouw huis binnenkomt betaal je de energiebelasting). De kosten betreffen de financiering en het onderhoud van de installaties, de benodigde administratie, plus enige research & development en marketing. De mensen die dat uitvoeren krijgen daar een redelijk salaris voor. Geen bonussen, geen auto's met chauffeur. Dat scheelt.

### New ACE - de winnende opslag
Opslagcapaciteit blijft de komende jaren snel goedkoper worden. Net als we gezien hebben met de zonnepanelen - een kwestie van [cost gravity](https://content.cultureandempire.com/preface.html). Een substantiële hoeveelheid opslag in je installaties maakt dat je al je duurzaam opgewekte stroom ook effectief en efficiënt kan aanwenden. Je hebt geen last van de ongelijktijdigheid van zonneschijn (midden op de dag) en energievraag ('s ochtends en 's avonds). Voor de wat langtijdiger schommelingen mikken we standaard op een bepaalde overcapaciteit: meer produceren als het kan om een buffer in opslag te houden voor als het nodig is. Daarvoor zullen we ook moeten diversifiëren in opwek: niet helemaal alleen maar zonnepanelen op privéadressen, maar ook deelnemingen in windmolens. De overcapaciteit en de windopwek dekken zo samen de winterse zonnedip af. Maar we zijn zonaanbidders. We zouden ons ook Coöperatie De Koperen Ploert kunnen noemen. Of, om het disruptieve karakter te benadrukken, Coup Soleil.

### Communicerende vaten
Het koppelen van opslag aan een opweksysteem maakt elke installatie op zichzelf al eindeloos veel effectiever, maar het koppelen van al die opslagpunten onderling maakt het totale systeem tot een uitermate veerkrachtig en betrouwbaar geheel, dat inderdaad veel meer is dan de som der delen van losse zonnepanelen voor privégebruik.

### New ACE - de service is alles
Voor veel mensen is duurzame energie weliswaar leuk, maar je moet er geen trammelant van hebben. Stekker erin en klaar. Je hebt wel wat beters te doen. Daarom beheert de coöperatie de installaties, heb je nergens omkijken naar en is de rekening klip en klaar. Omdat we allemaal met elkaar verbonden zijn en we alleen maar organiseren wat we allemaal nodig hebben, kunnen we het duurzamer, simpeler én goedkoper doen dan we nu zijn gewend.

### Peer to peer
Wie heeft ooit bedacht dat energie uit een centrale moet komen? Energiecentrales kosten miljarden aan spullen en logistiek, maar óók aan managers, adviseurs en inspecteurs. De stroom legt grote afstanden af naar de haarvaten van het net en elke kilometer kost rendement. Decentrale opwek is duurzamer, robuuster en efficiënter. We doen het zelf, zonder de centrale.

### Waardemaximalisatie
Definieer waarde als dat wat bijdraagt aan het realiseren van de bedoeling van de organisatie (hier: de coöperatie) vanuit het perspectief van de klant (deelnemer). New ACE organiseert de productie en levering van trammelantvrije duurzame en voordelige coöperatieve energie, voor en door de deelnemers zelf. Daar sturen we op. Niet op winst, niet op targets en bonussen, niet op aandelenkoersen, maar puur op waarde.

## De financiële paragraaf
De financiering en het beheer van de installaties en systemen vergen investeringen. Daarom bouwen we een investeringspot op via een reservering van (om te beginnen) 5 procent over elke maandelijkse afrekening. We willen namelijk graag zo ver mogelijk verwijderd blijven van alle rompslomp, regels en bemoeienissen die vastzitten aan deals met banken. Omdat het wel een tijdje gaat duren voordat de investeringspot is gevuld, werken we zeker in het begin ook met losse bijdragen van deelnemers in de coöperatie en van derden. Ook dat houden we weer simpel. Op een vaste pagina op onze website is steeds de actuele financieringsbehoefte te zien. Iedereen die dat wil kan daar inschrijven met een bedrag naar keuze. Dat bedrag komt dan altijd in 60 maandelijkse termijnen (5 jaar) weer volledig terug, plus 5 procent: leg je 2000 Euro in, dan krijg je 60 keer 35 is totaal 2100 Euro terug. Klaar. Deze terugbetalingen zijn onderdeel van de maandelijkse afrekening met de deelnemers in de coöperatie. Maar je betaalt dan als inleggend deelnemer natuurlijk niet mee aan je eigen terugbetaling.

### Eigen inleg
Als je al overweegt om zonnepanelen aan te schaffen voor jezelf, zou je dus kunnen kiezen om in plaats daarvan mee te doen met New ACE. Je kan dan besluiten of je wel of niet een bedrag inlegt, hoe hoog dat bedrag is en of je dat één keer doet, of een paar keer met wat tijd ertussen. Net wat jou past. Terwijl je als deelnemer van de coöperatie wel direct alle voordelen geniet van het samen zelf produceren. Door in te leggen wat voor ieder mogelijk is, zorgen we ervoor dat we het echt samen zelf doen, supervoordelig en zonder de oren te laten hangen naar vermogende buitenstaanders. Door als deelnemer in de coöperatie zelf naar vermogen in te leggen, draag jij zelf actief bij aan jouw eigen lage kilowattuurprijs én je krijgt als dank een bescheiden rendement uitgekeerd.

### Rekenen
De aanschaf van nieuwe installaties wordt betaald uit de investeringspot, die gevuld is met de verzamelde inleggelden en de procentuele opslag over de maandelijkse deelnemersbijdrage. De aanschafprijs als zodanig komt echter niet terug in de berekening van de maandelijkse kosten. Stel: een installatie kost 24.000 Euro, de verwachte levensduur is 20 jaar en de aanschaf gaat met 20.000 Euro aan inleggen (vreemd vermogen) en 4.000 Euro aan maandelijkse reserveringen (opgespaard eigen vermogen). Dan zijn de maandelijkse financieringskosten, die verrekend worden naar rato van de verbruikte kilowatturen per deelnemend huishouden: een afschrijving op de installatie van 24.000 / 240 maanden = 100 Euro, plus aflossingen ter hoogte van 21.000 (5% extra) / 60 maanden = 350 Euro; totaal 100 + 350 = 450 Euro. De aflossing aan inleggende deelnemers wordt verrekend met hun maandelijkse factuur, wat dus best jarenlang elke maand een creditnota kan zijn. En, zoals gezegd, deelnemers worden altijd buiten de betaling van de aflossing van hun eigen inleg gehouden.

Op je nota zie je elke maand precies welke kosten er zijn meegeteld en hoe de verrekening per kilowattuur is gedaan. Op de website kan je op elk moment inzien welke installaties er zijn en wat de financiële status is van elke installatie.

## The ball was in!
We horen u denken: leuk voor alle gutmenschen, maar what about kwaadwillenden? Lekker makkelijk gratis stroom zo, voor je wietplantage!
U hebt gelijk: we kunnen het technisch niet voorkomen dat er een draadje getrokken wordt _langs_ de productiemeter. Daarom:

1. Is deelname alleen op uitnodiging.
1. Toetsen we overal de gemeten productie aan een technisch te verwachten productie.
1. Gaan we georganiseerd bij elkaar op visite. Dient ook weer een sociaal aspect.
1. Moet je de installatie weer inleveren (of overnemen) als dingen niet blijven kloppen.

## Waarom New ACE?
Zoals gezegd: New ACE organiseert de productie en levering van trammelantvrije duurzame en voordelige coöperatieve energie, voor en door de deelnemers zelf. Daarmee willen we het **Grand Slam** halen, dat deze vier doelen beslaat:

- **Parijs:** De schoorsteen hoeft niet te roken.</br>
Een schonere lucht. De klimaatopwarming afgeremd. Riskante mijnbouwactiviteiten vermijden.
- **Londen:** Minder is het nieuwe meer.</br>
Minder productie is minder kosten is een beter resultaat - _energiebesparing is core business._
- **Melbourne:** We voelen ons lekkerder.</br>
Deelnemen in een coöperatie stimuleert gevoelens van eigenwaarde én van verbondenheid.
- **New York:** De energiecoöperatie als voorbeeld.</br>
Ook in andere maatschappelijke domeinen kunnen activiteiten autonoom worden georganiseerd.

### Duurzaam duurzaam
Hoe meer deelnemers, des te groter de effecten. Bovendien: hoe meer deelnemers, des te veerkrachtiger het systeem. Het model wordt bewust op alle punten steeds zo eenvoudig mogelijk gehouden, om uitbreiding te versoepelen. Uitbreiding van het aantal deelnemers, maar ook uitbreiding over ruimte én tijd. We pinnen ons niet vast op toevallige regelingen van een bepaald moment in een bepaald land (bijvoorbeeld de [postcoderoos](https://nl.wikipedia.org/wiki/Postcoderoos)). We doen wat hier nu werkt en daar ook en straks ook nog. En later, als we groot zijn. Ook dat is duurzaam.

Om het goed te laten werken, doen we heel veel dingen niet. We doen niet energie slim in- en verkopen op de realtime- en termijnmarkten. We doen niet apparaten slim aan- en uitschakelen. We doen niet kleine overschotten slim beprijzen en onderling verhandelen. Wat slim lijkt, blijkt vaak uiteindelijk niet zo wijs. Het enige wat we doen is zorgen voor onze eigen energie en dat die daar komt waar die nodig is. Hoe slim is dat?

## Hulp is welkom!
Als pilot beginnen we met een "minimum viable product": een eerste productie+opslag-installatie bij iemand thuis, waarop enkele andere huishoudens zijn "aangesloten". Graag komen we daarvoor in contact met mensen die kunnen helpen met de volgende concrete zaken:

- [Ontwerp technische installatie](installaties.md)
  - Selectie van zonnepanelen en batterijen
  - Meten van productie en verbruik
- PV-partij/Energieleverancier
  - Welke organisatie met een [energievergunning van ACM](https://www.acm.nl/nl/onderwerpen/energie/energiebedrijven/vergunningen/vergunninghouders-elektriciteit/) is bereid om tijdens de pilot op de betreffende aansluitingen ons verrekeningsmodel toe te passen?
- Gastheer installatie
  - Wie was zich al aan het oriënteren op zonnepanelen en wil nu de eerste coöperatieve installatie wel huisvesten?
- Deelnemers
  - Wie wil zich voor de pilot door de meewerkende energieleverancier laten aansluiten op de coöperatieve installatie?
- Subsidie/Sponsoring
  - Wie kent subsidies die voor deze plannen aangevraagd kunnen worden?
  - Welke partijen zijn te interesseren voor de sponsoring van deze onderneming?

Andere onderwerpen, die in een later stadium nodig zijn, maar ook meteen al parallel opgepakt zouden kunnen worden:

- We verkopen feitelijk niets, maar verrekenen alleen onderling de kosten. Hoe kijkt de fiscus daar tegenaan?
- Welke rechtsvorm/bestuursstructuur past het best?
- Hoe communiceren we precies de meterstanden?
- DAO
  - Hoe zou je de coöperatie inrichten als [Distributed Autonomous Organisation](https://www.ethereum.org/dao)?
  - Welke voor- en nadelen zou dat met zich meebrengen?
- Softwaresysteem voor de deelnemersadministratie
- Softwaresysteem voor de productieadministratie
- Algoritme voor de kostenverrekening
- Rekenmodel voor de financieringsbehoefte
- Productiemodel: capaciteitsberekening wind & zon & opslag, o.b.v. verbruiksprofielen, weer- en seizoenswisselingen
- Model voor de [programmaverantwoordelijkheid](https://www.tennet.eu/nl/onze-kerntaken/energie-industrie/programmaverantwoordelijken/)
  - Je zou zeggen: alles is altijd 0 (nul), want we sturen alleen het net op wat ook direct weer verbruikt wordt (om een opslag bij te vullen) en productie die we niet kunnen opslaan (of meteen verbruiken) schakelen we af.
  - Wie kan dit fact-checken?
- Huurders
  - Voor sommige huurders zal dit hele verhaal klinken als: leuk bedacht, maar ook dit werkt weer alleen voor huizenbezitters.
  - Welke aanpassingen aan het model zijn mogelijk zodat ook huurders volwaardig kunnen deelnemen?
- Website

### Contact
Heb je vragen of opmerkingen? We horen het graag! Je kan de Github-functies gebruiken om bij te dragen aan de inhoud van deze repository. Je kan ook een e-mail sturen naar newace.cooperative@gmail.com
